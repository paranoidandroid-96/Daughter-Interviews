# Populære Daughter dyrker ensomheden
## Daughter er drevet af ensomhed, men elsker også dansk publikum for at bekræfte dem i, at de ikke er alene.

Daughters forsanger Elena Tonra finder sin inspiration i ensomheden. Men hun elsker også at optræde - som her fredag på Northside 2013. (Foto: © Flemming Krogh, Scanpix)

AF Peter Krogh Andersen \| 15. jun 2013 \| Mere end 30 dage gammel

Ensomhed. Det ord - eller den engelske udgave 'loneliness' - popper gentagende gange op, når man snakker med kæresteparret og kernen i det unge britiske band Daughter, Elena Tonra og Igor Haefeli.

``` 
    Uanset hvornår vi kommer til Danmark, så giver publikum virkelig meget af sig selv.
    Elena Tonra, forsanger i Daughter

```

- Ensomhed er en enorm faktor, siger sangerinden Elena Tonra.

Fredag eftermiddag spillede to sammen med det tredje medlem Remi Aguilella i et proppet telt på den aarhusianske festival Northside. Det er deres anden koncert i Danmark på lidt over to måneder.

**De åbne danskere**

- Jeg vil aldrig generalisere et sted, men jeg vil dog sige, at uanset hvornår vi kommer til Danmark, så giver publikum virkelig meget af sig selv og er meget entusiastiske. De synger endda med på sangene og er meget åbne. De virker til bare at elske musik, siger Elena Tonra.

```
    Så føler du dig ikke ensom mere.
    Igor Haefeli, guitarist i Daughter

```

Og netop åbenheden fra publikum er kernen, fortæller musikerne, som de sidder der i hvide klapstole i festivalens backstageområde og flere gange nævner, de for alt i verden ikke gider lyde prætentiøse.

- Men for os er det fantastisk at se folk komme til vores show og forholde sig til musikken. For så føler du dig ikke ensom mere … Det giver dig virkelig en bedre følelse i kroppen, når folk kommer og synger med på teksterne og fortæller, de betyder meget for dem, siger Igor Haefeli.

**Deprimerende univers**

Det virker bestemt ikke til at være nogen lille bedrift at få festivalgæster til at synge med på deres sange. De deprimerende og skeptiske temaer rimer nemlig ikke just på festivalens solbrændte, feststemte og bajerglade gæster.

Som i hittet 'Youth', hvor Elena Tonra synger om, at du er blandt de heldige, "hvis du stadig bløder, for de fleste af vores følelser, de er døde, og de er væk".

```
    Elena deler virkelig det, hun går og tænker på.
    Igor Haefeli, guitarist i Daughter
```


Men det kan ikke være anderledes, for det er teksterne - og dermed Elena Tonras tanker - der danner rammerne for Daughters musik, fortæller Igor Haefeli og drejer om på stolen for at kigge på sin kærste.

**Deler ud af tankerne**

- Hun tager tekster med, og så arbejder vi på musikken. Teksterne ændrer sig næsten aldrig. Nogle få korrektioner her og der, men vi gør ikke noget ved teksterne generelt, sige Igor Haefeli.

- Jeg synes også, det gør sangene særligt ærlige. Og jeg tror også, det er det, folk godt kan lide. Elena deler virkelig det, hun går og tænker på.

Daugther spiller lørdag på den svenske festival Hultsfred i Stockholm.
