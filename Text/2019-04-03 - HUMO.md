# Ex:Re: 'In de helft van de nummers ben ik stomdronken, wat is er met me aan de hand?'

<img src="/Images/Marika Kochiashvili/EX_RE_by_Marika_Kochiashvili.jpg">

## Als de whisky op is, de xanax niet werkt en zelfs zatte Jeanne van café ’t Hoekske geen troost kan bieden, is er nog altijd het solodebuut van **Daughter**-zangeres **Elena Tonra** onder haar schuilnaam **Ex:Re** – secondelijm voor elk gebroken hart. Wie mee de stukjes bijeen wil rapen, kan op 6 april naar de Botanique afzakken.

[vvp3](https://www.humo.be/auteur/vvp/) april 2019

Elena Tonra «Ik wist zelf niet dat mijn project ‘Ex:Re’ een plaat zou worden. In de nasleep van mijn relatie zat ik gewoon stoom af te laten in de studio. De titel verwijst naar een *X-ray*, een röntgenstraal, omdat ik zoveel blootgeef over mezelf, en het betekent ook ‘over mijn ex’. Maar het is geen gewone break-upplaat. De breuk komt er niet in voor en mijn ex figureert er nauwelijks in. Of toch wel: als een geest, een herinnering. Maar de plaat gaat voornamelijk over mezelf, en hoe ik probeer te genezen. De nummers die ‘Ex:Re’ gehaald hebben, zijn ook mijn persoonlijke favorieten: niet die waarin ik naar hem hunker, maar waarin ik reflecteer over wat ik de voorbije twee jaar met mezelf heb aangevangen.»

**HUMO Zoals?**

Tonra «Drinken, véél drinken (*lachje*). Dat hoor je wel op de plaat. Ik ben erg eerlijk geweest. Ik werd er zelfs ongerust van: ‘*Tiens*, in de helft van de nummers ben ik stomdronken, wat is er met me aan de hand?’ Het was alsof een donkere wolk me achtervolgde, ik voelde me alleen op de wereld. Eerst wist ik niet of ik wel zo open moest zijn, maar daarna dacht ik: misschien heeft iemand er iets aan.»

**HUMO Achtervolgt die donkere wolk je nog altijd?**

Tonra «Het ergste is voorbij. Ik heb nog kutdagen, maar deze plaat heeft voor rust gezorgd, ik ben niet meer zo pisnijdig (*lachje*). Die woede heeft de plaat ook een sterk karakter gegeven.»

**HUMO Heeft je ex er iets over gezegd?**

Tonra «Hij begreep wat ik wilde zeggen, wat toch een opluchting was. Ik wilde hem niet kwetsen, maar ik wist wel dat er lyrics waren die hem zouden raken. Gelukkig besefte hij dat de gevoelens in die songs uit een andere tijd stammen.»

**HUMO Woede en verdriet zijn de brandstof voor jouw creatieve motor geweest. Zul je die gevoelens niet onbewust opnieuw opzoeken?**

Tonra «Daar heb ik veel over nagedacht. Probéér ik ongelukkig te blijven omdat ik voel dat ik uit die donkere poel van wanhoop mijn beste werk haal? Ik ben al blij dat ik me ervan bewust ben, want zo’n ongezond gedrag wil ik echt uit de weg gaan. Ik zet al stappen in de goede richting: het nieuwe materiaal van Daughter klinkt lichter dan ooit – er schemert zelfs een streepje geluk in door.»

**HUMO Dus Daughter is terug?**

Tonra «*Yep!* Het is nog erg pril, maar we zijn samen nummers aan het schrijven en nemen hier en daar een demootje op. Spannend!»
