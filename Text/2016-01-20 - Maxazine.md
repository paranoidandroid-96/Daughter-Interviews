<img src="/Images/Stacey Hatfield/DaughtersPRStaceyHatfield140812-2.jpg">

## Interview
# Daughter zelfverzekerder op nieuw album Not To Disappear

By Norman van den Wildenberg - 20 januari 2016

Met hun debuutalbum ‘If You Leave‘ raakte Daughter in 2013 een gevoelige snaar bij veel mensen. Nu brengt het trio met als blikvanger Elena Tonra het langverwachte vervolg ‘Not To Disappear‘ uit. Waar het debuut vooral nog kwetsbaarheid uitstraalde is de band sindsdien enorm gegroeid. “In de afgelopen twee jaar is er veel gebeurd met de band en dat is moeilijk los te koppelen van hoe wij zijn gegroeid als mensen. Misschien is het ook een beter begrip van waar we bezig zijn en wat dat inhoudt.”

Daughter werd in 2010 in het leven geroepen nadat singer-songwriter Elena Tonra er achter kwam dat in haar ééntje op het podium staan niets voor haar was. Tonra ontmoette gitarist Igor Haefeli en drummer Remi Aguilella tijdens de studie en al snel verschenen de eerste EPs. In maart 2013 verscheen het debuutalbum ‘If You Leave’, dat zowel door het publiek en de media goed werd ontvangen. De twee jaar die hierop volgden speelde de band over de hele wereld en stonden ze op menig festival, waaronder Lowlands in 2013.Zelfvertrouwen

Bij If You Leave had Tonra een vaste benadering naar het schrijfproces. Toen het tijd werd nieuwe nummers te schrijven zag ze deze benadering langzaam maar zeker verschuiven. “Het ging minder om metaforen gebruiken en meer om wat duidelijker te zijn. Dit was niet bewust, maar wat ik schreef kwam er uit in een directe conversatie stijl in plaats van heel poëtisch”, vertelt de zangeres.

“Elena heeft meer zelfvertrouwen”, merkt gitarist Igor Haefeli op. “Dat is ook waar de titel ‘Not To Disappear’ vandaan komt. Er staat veel meer daadkracht achter dan bijvoorbeeld bij ‘If You Leave,’ dat toch een bepaalde afhankelijkheid aangeeft. Het gaat om meer lef, iets hardop durven zeggen, en niet proberen te schuilen achter poëzie of beeldspraak.”

## Daughter wil live spelen

Dit hernieuwde zelfvertrouwen vertaalde zich ook naar de live optredens. “Als mensen voelen we ons tegenwoordig iets meer comfortabel. Weer shows spelen heeft mij ook veel vertrouwen gegeven want na zo’n lange tijd weg van het podium hoop je toch dat je het nog steeds kan,” zegt Haefeli.

[<img src="https://i.ytimg.com/vi/XbMFDtPYEVk/maxresdefault.jpg">](https://www.youtube.com/watch?v=XbMFDtPYEVk)

Voor Tonra ging dit overigens niet zonder slag of stoot. “We hebben nooit het gevoel gehad dat op het podium staan echt ons ding is. Maar met elke show voelt het weer net iets minder angstaanjagend”, grap tonra. “We deden een paar festival shows en ik vergat zelfs hoe enkele nummers gingen, dat voelde verschrikkelijk. Daarna went optreden wel weer en is het genieten.”

Op 1 februari staat Daughter in de Paradiso in Amsterdam.

©FaceCulture

