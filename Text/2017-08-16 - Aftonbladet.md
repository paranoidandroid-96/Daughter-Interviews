Startsida / Inlägg 

# Succébandet Daughter gör ”Life is Strange”-soundtrack: ”Det var en terapeutisk process”

16 augusti, 2017, kl. 16:29 av Effie Karabuda 

<img src="/Text/Resources/daughterlifeisstrange-1.png">

**Sorg och tonårsångest. Brittiska bandet Daughter har tonsatt tunga ämnen i uppföljaren till ”Life is Strange”, och i samma veva råkat gräva i sitt eget förflutna.**

Ett år av flygresor, turnébussar och konserter världen över. Hitsen ”Youth” och ”Smother” har spelats om och om igen. Den brittiska indietrion **Daughter** ville inget hellre än att tillbringa tid hemma i London, när några franska spelutvecklare plötsligt hörde av sig. De undrade om bandet kunde skapa musik till deras nästa projekt – fortsättningen på **”Life is Strange”**.

Hela gamingvärlden föll pladask för radarparet **Max** och **Chloe** i Dontnod Entertainments episodäventyr. Deras aviga möten i gymnasiekorridorerna, gräsdoftande flickrum och brännande kemi mellan varandra kunde kasta vem som helst tillbaka till tonårslivets toppar och dalar. En ny sorts kvinnlig vänskap sattes på spelkartan, samtidigt som man inte grämde sig för att rikta strålkastarljuset mot musiken och omforma ljudlandskapet för ett interaktivt medium. Med andra ord var det mycket som lockade Daughter till att tacka ja till uppdraget.

– Vi har aldrig gjort något liknande förut, så det här är en riktigt spännande upplevelse för oss. Jag tror att vår musik verkligen passar in i spelet, säger bandets frontkvinna **Elena Tonra** under en telefonintervju.

Det är en viss fördröjning i vårt samtal, vilket gör att både Elena och gitarristen **Igor Haefeli** råkar avbryta mig några gånger. I sann brittisk anda flikas artighetsfraser som ”I’m so sorry” och ”no, you go ahead” in mer än nödvändigt. De två musikerna är ivriga att få prata om sitt skapande och hur det kändes att knåpa ihop ett soundtrack – i stället för ett vanligt album.

<img src="/Text/Resources/daughterlis.jpg">
Elena och Igor. Foto: Square Enix

– Ärligt talat var det väldigt befriande. Det fanns ett helt annat syfte när vi skrev utefter spelets berättelse. Vi behövde hitta på ett slags koncept, vilket var coolt. När det gäller våra egna skivor är det lite mer av ett oändligt kreativ skede. Vi lägger ner så mycket tid på att göra våra plattor, så det var skönt att få en slags riktning och slippa leta efter en röd tråd, säger Elena.

– Ja, i början när vi skickade musiken till utvecklarna var den ganska atmosfärisk. Men de insisterade på att vi skulle utforska den lite mer rockiga och ”edgy” stilen som vi också har. De ledde in oss på en väg där vi kunde undersöka saker som vi annars aldrig hade lagt märkte till om vi bara hade gjort vår grej, tillägger Igor.

Första gången Daughter fick prova nya **”Life is Strange: Before the Storm”** kunde de knappt smälta intrycken. De förklarar att de bara fick ett manus och några få konceptbilder att utgå från under produktionen. Men att se musiken integreras och huvudkaraktären Chloe väckas till liv var otroligt. Tidigare hade de endast inspirerats av sina egna föreställningar kring vem hon var och vad för sorts känslostormar hon gick igenom.

– Vi drogs väldigt stark till Chloe och sorgen hon bär på, men även alla hennes andra sidor. Hon är mjuk och sårbar, men hon också rätt så ångestfylld. Och väldigt lätt att relatera till. Hon är liksom en riktig tonåring med riktiga känslor. Jag kan ha fel, men det känns inte som att det visas särskilt ofta i tv-spel, säger Elena.

<img src="/Text/Resources/lifeis3.png">
Foto: Square Enix

Trots att spelet handlar om tonåringar kan alla oavsett ålder känna igen sig i emotionerna som porträtteras, menar Daughter. Elena insåg att även om hon skrev ur en 16-årings perspektiv, letade sig delar av hennes eget liv in i låttexterna.

– Det var inte avsiktligt, men jag tror att det är ett naturligt sätt att skriva på. Jag har alltid utgått från min syn på saker och ting, så det var ganska intressant att jag inte kunde överge det även när jag faktiskt försökte. Mina märkliga gamla minnen råkade hamna där ändå. Men jag tror att det gjorde det hela mer känslosamt. Det var en terapeutisk process att skriva om någon annans berättelse fast med mina egna inslag.

För någon utomstående låter det kanske som ett dränerande arbete, men för Daughter verkar det bara ha varit ett ren och skärt nöje. De har till och med fått blodad tand.

– Vi skulle älska att göra ett till soundtrack! Vi lärde oss jättemycket, säger Igor.

Elena håller med.

– Ibland måste man utmana sig själv och skapa på ett annorlunda sätt. Det var fantastiskt. Även om vi inte fick någon sömn, haha.

https://www.youtube.com/watch?v=0lQketFfKZ8

[<img src="https://static.cdn.asset.aparat.cloud/avt/8042778-2389-l__4979.jpg">](https://www.aparat.com/v/g059m6z)


<img src="/Text/Resources/920.jpg" align="left">


**Effie Karabuda** \
effie.karabuda@aftonbladet.se \
Twitter: @effiekarabuda \
Instagram: @effiekarabuda

<br clear="left"/>


Kategorier Intervju
Taggar daughter, dontnod entertainment, elena tonra, igor haefeli, life is strange, life is strange before the storm, square enix

**OM EFFIE**

<img src="/Text/Resources/effiequad3.jpg">

Effie Karabuda är 25 år och din personliga spelguru. Hon säger att hon älskar alla spel – men egentligen vurmar hon mest för rollspel där man blir kär i biffiga riddare eller indiespel som retar tårkanalerna. Effie fyller Spela med alltifrån "Är Yoshi verkligen en dinosaurie?"-debatter och rage-recensioner till de hetaste händelserna i spelvärlden just nu.



