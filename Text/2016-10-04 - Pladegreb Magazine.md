<img src="/Images/Sonny Malhotra/Daughter-1-CreditSonnyMalhotra.jpg">

# At skabe det introspektive rum – et interview med Igor Haefeli fra Daughter

pladegrebmagazine	in international musik, Interview, Uncategorized	oktober 4, 2016 

775 Words 

*Af Jens Haag*

Det engelske band Daughter spiller trist musik. Måske ligefrem melankolsk musik. Og forsangeren og guitaristen er på en eller anden vis romantisk involverede. De to historier har været nærmest umulige at undgå hvis man har læst så meget som en linje om det London-baserede-indie-folk orkester. Det er næsten for meget efterhånden.

Da jeg taler med guitaristen Igor Haefeli er det heller ikke til at undgå at samtalen kommer til at handle om lidt triste ting. De knugende følelser. Men der er også andre ting på spil:

”Når Elena (forsangeren, red.) skriver teksterne er hun et mørkt sted. Hun opsøger det sted, og fælder de ting, uanset hvor dystre de så er, ned på papir. Vi andre har ikke meget at skulle have sagt i forhold til lyrikken – det er klart hendes ting.

Men til for eksempel Doing the Right Thing endte musikken med at være hurtigere og mere energifyldt end man umiddelbart ville tro at lyrikken krævede. Det er ikke fordi jeg som sådan vil påvirke musikken i den retning, men det endte med at give bedst mening,” siger Haefeli da jeg ringer til ham. Den knasende underlyd, på telefonforbindelsen til England giver en, på sin vis, passende ramme for fortællingen.

For ærlig talt, så er historien om Daughter som det triste, mørke band blevet fortalt snesevis af gange. Det er bandets raison d’être – det er historien om de lidende kunstnere, der fra det mørke sted i deres hjerter opildner en guddommelig skaberkraft og transformerer smerte til kunst. Men der også lidt knasende underlyd ved lige præcis den fortælling, for der er andre elementer til stede i Daughters musik end den hjerteknusende weltschmertz:

”Altså, det største og vigtigste for os, er naturligvis at skabe kunst. Selvom ingen lyttede til vores plader, så tror jeg stadig vi ville skabe, på en eller anden måde. Men efterhånden som vi begyndte at spille koncerter, og blev lidt større, så begyndte folk at komme op til mig og sige ”hey, jeg kan virkelig genkende mig selv i jeres musik. Den har hjulpet mig igennem nogle svære ting”. Og det er jo ærlig talt sindssygt. Det er en helt blændende følelse, at folk får noget ud af den musik vi har lavet. Det skulle vi lige vende os til.

Jeg holder mest af alt, selvom vi spiller lidt trist og down-tempo musik, af de koncerter hvor folk har det sjovt, hvis man kan sige det sådan. Hvor man kan mærke at de er i nuet. At de får noget ud af musikken og oplevelsen. Så bliver man som musiker revet med. Og så virker de ting frem og tilbage, det bliver sådan et ekkokammer.

Jeg tror min første store oplevelse med musik var Sigur Ros. Der var en emotionel kraft i deres musik, som forplantede sig i mig. En slags kartharsis, en indfrielse. Jeg håber vores musik også kan skabe den slags kartharsis. Altså, give folk et rum, hvor følelserne kan få frit løb. Det rum søger vi også, når vi spiller koncerter. Der er nogle steder som er bedre indrettet til vores musik. Jeg kan godt lide musikfestivaler, men jeg holder mest af at spille i lidt mere intime rum, som understøtter den følelse musikken har,” siger Haefeli.

Vi taler lidt om at være introvert. Om det sted Elena søger hen, når hun skriver sine tekster.

”Jeg tror, grundlæggende, at der er en vigtig forskel på at være introvert og på at være introspektiv. Den ene er et spørgsmål om at få sin energi fra at være alene, men vores musik er i højere grad introspektiv. Man kan sagtens være i selskab med andre mennesker og være netop introspektiv. Du kan sagtens stå i et bølgende menneskehav til en koncert, og mærke deres nærhed, samtidig med at du er klar over dine egne følelser, og dit eget sindelag. Jeg tror det er det vi satser på at skabe, når vi spiller koncerter. At skabe det introspektive rum, med en lyd og et koncertunivers der understøtter den følelse. At folk finder sig selv i min musik er fantastisk og stort, og det får mig til at føle mig menneskelig,” afslutter Haefeli og forsvinder sammen med den skrattende forbindelse.

Daughter spiller koncert fredag d. 7 oktober i Falconer Salen på Frederiksberg. [Du kan købe billetter her.](https://www.billetlugen.dk/da/event/daughter/billetter-0)
