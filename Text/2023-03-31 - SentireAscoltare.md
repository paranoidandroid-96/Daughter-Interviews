<img src="/Images/Marika Kochiashvili/Daughter-Party-Press-Shot-by-Marika-Kochiashvili.jpeg">

# La stereofonia emotiva dei Daughter. La nostra intervista

<img src="/Text/Resources/Rennis_SA-150x150.jpg">
Fernando Rennis 31 Marzo 2023

Gli scorsi album parlavano di fantasmi, [***Stereo Mind Game***](https://www.sentireascoltare.com/album/daughter-stereo-mind-game/) di persone. È questo il biglietto da visita del nuovo album dei [**Daughter**](https://www.sentireascoltare.com/artisti/daughter/) e la sintesi della chiacchierata con Igor Haefeli, chitarrista di un trio che vede Remi Aguilella alla batteria e la cantante di origini italo-irlandesi **Elena Tonra**. Il terzo lavoro in studio della band arriva a dieci anni esatti dall’album di debutto, [***If You Leave***](https://www.sentireascoltare.com/album/daughter-if-you-leave/), che era atteso sin dal lontano 2011, quando in rete circolava un video che sovrapponeva un brano meraviglioso come *Youth* su di un fermo immagine inquietante che rimbalzava su Tumblr. Oggi più di 200 milioni di persone hanno ascoltato il brano dei **Daughter** caricato su YouTube dall’utente Ines K.

Haefeli reagisce a questo mio ricordo personale con un sincero e spontaneo “pazzesco!”. Comincia così un avanti e indietro nel tempo per parlare di com’è cambiato tutto in questo decennio e, soprattutto, come siamo arrivati a ***Stereo Mind Game***. L’album, già dal titolo, sembra voler abbracciare chi ascolta e, allo stesso tempo, dà la sensazione di un lavoro concepito su più strati sonori e concettuali. Haefeli comincia raccontando che il titolo si riferisce a uno dei versi nel disco e prosegue: “Il concetto di ‘stereo’ suggerisce l’idea di un sentimento che ci circonda, ma, in un senso più tecnico; possiamo intendere *left* e *right* come due porte, due punti di accesso alla stessa emozione. Ma, ancora, può significare la difficoltà di comprendere come stai davvero quando provi emozioni contrastanti nello stesso momento”.

[<img src="https://i.ytimg.com/vi/6GDzvjRRIkY/maxresdefault.jpg">](https://www.youtube.com/watch?v=6GDzvjRRIkY)

Nel nuovo album dei **Daughter** il classico suono del trio è ibridato con sfumature jazz e un’elettronica che spesso emerge come mai in precedenza. *Be On You Way*, con i suoi potenti bassi e numerosi sample, è il brano che sintetizza tutto ciò. Per il chitarrista è “il ponte che unisce i precedenti lavori con ***Stereo Mind Game***, uno dei brani chiave dell’album e dei suoi punti più alti in termini di dimensione epica sonora”. Ma il miglior pregio del disco è la simultaneità con cui emozioni e riferimenti sono messi sul piatto. Infatti, *Party* ha un sapore anni Novanta che contrasta con gli abissi digitali del brano sopracitato. Haefeli si concentra proprio su questa sequenza di canzoni: “Abbiamo lavorato parecchio sulla *tracklist*, pensando al disco come si faceva un tempo. Quando abbiamo riascoltato tutto a ogni passaggio ci chiedevamo ‘e questo? Cosa c’entra?’. È una sensazione da *Ritorno al futuro*, ma funziona. Tutto questo è anche merito del lavoro sulla colonna sonora del videogioco *Life Is Strange: Before the Storm*, che ci ha insegnato ad avere un approccio alla musica più libero e spontaneo”.

***Stereo Mind Game*** è un disco forgiato nel concetto di presenza e distanza. È stato scritto in parte durante il tour di supporto ai [**National**](https://www.sentireascoltare.com/artisti/the-national/), ma ha preso forma con il trio dislocato in varie parti del mondo. Una condizione, quella della lontananza, acutizzata successivamente dalla pandemia e vissuta soprattutto nei confronti degli affetti cari. “È stata una sensazione costante”, afferma Haefeli, che spiega: “Grazie alla possibilità della connessione – videochiamate, call e roba del genere – è come se ci fossimo abituati a una ‘presenza fittizia’ che quando diventa reale ci fa capire cosa significa condividere davvero un momento insieme ad altre persone”.

<img src="/Images/Marika Kochiashvili/Daughter-photo-3-by-Marika-Kochiashvili.jpeg">

Sarà anche per questo motivo che l’intimismo a cui abbiamo da sempre associato i **Daughter** raggiunge in ***Stereo Mind Game*** una dimensione ancora più profonda. In un’epoca in cui i sample sono usati in quantità industriale, il trio britannico sceglie di tappezzare il suo album di memo vocali, parole, suoni ambientali e raggiunge il suo apice nella toccante *(Missed Calls)*, dove voci campionate e archi s’intrecciano in un brano allo stesso tempo emozionante e straniante. Racconta Haefeli: “Avevamo praticamente finito il disco e abbiamo ascoltato quel pezzo nell’impianto. È stato incredibile con quelle voci che ti arrivavano da destra, sinistra, alle spalle. Mi piace, poi, che in quel brano ci siano più che altro gli altri, non noi. È ancora più emozionante”. A bilanciare questo momento toccante, c’è *Junkmail*, un “collage” che spinge sull’elettronica.

Un altro punto focale di questo album è legato alle voci, non solo perché Haefeli in più di un brano canta in piena presenza, ma anche perché l’angelica malinconia di **Elena Tonra** tocca vette incredibili, come in *Neptune*. “Ottenuta in una sola take, con lei in evidente stato di grazia” aggiunge il mio interlocutore. A proposito di momenti perfetti in ***Stereo Mind Game***, *To Rage* ne è uno splendido esempio con i suoi versi iniziali: “Where were you going? In deep? Where were you though when we needed you most?”. Haefeli la paragona a un fiume e ritrova il suo dinamismo nel fatto che è stata la prima a essere missata per il disco.

[<img src="https://i.ytimg.com/vi/VEpMj-tqixs/sddefault.jpg">](https://www.youtube.com/watch?v=VEpMj-tqixs)

Torniamo, quindi, al decennio scorso. Racconto a Haefeli di come ho scoperto i **Daughter** attraverso il video online, di quanto rimasi ammaliato da quella semplicità vellutata e lui continua: “Youth è il classico brano che suona da Dio pur avendo praticamente voce, chitarra e batteria anonime. Il suo pregio risiede piuttosto nel come l’emozione è veicolata. Col tempo siamo diventati sempre più strutturati, ma continuiamo a cercare un riverbero di quel pregio in quello che facciamo”. Sembra proprio che in ***Stereo Mind Game*** la ricerca sia andata a buon fine.

## Ti potrebbe interessare


[Daughter **Stereo Mind Game**](https://www.sentireascoltare.com/album/daughter-stereo-mind-game/)
7 Aprile 2023 

[Daughter **If You Leave**](https://www.sentireascoltare.com/album/daughter-if-you-leave/)
18 Marzo 2013 


