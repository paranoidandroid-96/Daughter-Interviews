# Muziek die de sfeer bederft

<img src="/Images/Eliot%20Lee%20Hazel/mg_5336ps.jpg">

TEKST: MELISSA JANSSEN \| FOTO: ELIOT LEE HAZEL

Met slechts twee ep's onder de arm, kon Daughter afgelopen jaar zowel de Botanique als de Club van Pukkelpop vol laten lopen. Op 18 maart komt de eerste langspeler 'If You Leave' uit, in co-productie met Rodaidh McDonald (The xx, Adele). Diep in de kern van Daughter bevindt zich Elena Tonra (zang). Daarrond zwermen Remi Aguilella, een Franse drummer, en haar vriendje Igor Haefeli, een Zwitserse gitarist. In de Londense muziekschool botsten ze tegen mekaar en explodeerden ze tot Daughter, een band die voorbestemd lijkt om zich te verschuilen in donkere hoekjes. Ze blijken in real life gelukkig veel vrolijker dan ze muzikaal doen uitschijnen.

**Jullie stonden al op Pukkelpop en in de Botanique. Hoe was dat?** \
**Remi Aguilella:** "Pukkelpop was ongelooflijk. Het grootste publiek waar we tot nu toe voor gespeeld hebben! Zo surrealistisch. En de Botanique was ook zo leuk." \
**Igor Haefeli:** "Ja, daar was het heel cool omdat het publiek zo dichtbij stond. Je kreeg het gevoel dat je in een woonkamer aan het spelen was voor een hoop vrienden. Perfect voor onze muziek dus."

**Elena, die verlegenheid van jou is tegelijk je charme. Wen je wat aan optreden?** \
**Elena Tonra:** "Nee, totaal niet, het blijft zenuwslopend. Tijdens de nummers word ik geabsorbeerd door de muziek, dus dan is dat niet zo erg. Maar ik heb het gevoel dat ik meer contact moet maken met het publiek. Dat blijft een werkpunt! Ik probeer het wel goed te maken door na de shows een babbeltje te doen met de fans. Als ik ze face to face spreek is het blijkbaar makkelijker. Ik vind het jammer dat niet meer bands dat doen. Sommige worden zo pretentieus. Zo wil ik nooit worden."

**Waar komt Daughter als bandnaam eigenlijk vandaan?** \
**Elena:** "Ik heb geen flauw idee. Ik vond dat het wel past bij de lyrics. Oké, het is wel een heel vrouwelijke naam, misschien vinden de jongens dat wel jammer." \
**Igor:** "Nee, helemaal niet! De naam is suggestief op eender welke manier en aangezien Elena de teksten schrijft, is dat vrouwelijk kantje wel oké. De dubbelzinnigheid is wel grappig, vaak schrikken mensen dat er nog twee mannen in de band zitten." (facht)

**Wanneer wist je dat je muzikant wilde worden?** \
**Remi:** "Heel mijn leven al. Het probleem is dat je moeilijk mensen vindt die er even hard in op willen gaan. De reden dat ik naar Londen ben verhuisd, was omdat ik serieuzer met muziek wou bezig zin en mensen wou vinden met hetzelide doel. Blijkt dat verhuizen de beste keuze van mijn leven was, want anders had ik Elena en Igor niet leren kennen!" \
**Igor:** "Voor mij was naar Londen verhuizen ook het grote moment waarop ik besliste dat ik van muziek mijn beroep wilde maken." \
**Elena:** "Ik begon te schrijven toen ik twaalf was en speelde toen ook toneel. Ik vond het leuk om te doen alsof ik lemand anders ben. (lacht) Het was pas veel later dat ik mijn broer zijn gitaar nam en die twee dingen begon te combineren."

**Iemand stapt een platenwinkel binnen, naar wat moet die persoon vragen om bij Daughter uit te komen?** \
**Elena:** "Muziek die de sfeer bederft." (lacht) \
**Igor:** "Iets mooi droevigs. Of droevig moois. Zoiets. Of eerlijk met iets esthetisch. Esthetisch eerlijk." \
**Remi:** "Of wintermuziek!"

## Evil

**Jullie ep heette 'The Wild Youth'. Zien jullie jezelf zo?** \
**Elena:** (lacht) "Ik bedoelde met dat nummer eerder het negeren van grenzen in een niet-misdragende manier. Het nummer is een beetje kritiek op het feit dat als je jong bent, dat je niet nadenkt over je daden, zoals een *volwassener* persoon dat doet. Je bent roekeloos, absorbeert alles en vernietigt vaak veel, inclusief jezelf. Zelf zijn we niet zo wild, maar we houden wel van experimenteren en regels breken. Dat wilden we ook doen op het nieuwe album: lets anders dan anders. Dus ja, op die manier zijn we best wel rebels. Maar in het echte leven zijn wij eigenlijk héél braaf." (lacht)

**Elena, veel nummers gaan over je oude liefdes. Is dat niet vreemd omdat je huidig vriendie, Igor, in de groep zit?**

**Elena:** "Soms wel, het hangt er van af naar welk nummer je luistert. Sommige zijn gewoon kritiek op de donkere tijden in relaties die je zowel met huidige als met oude liefdes kunt hebben. Het is een universeel gevoel waar veel mensen doorheen gaan. Is het vreemd voor jou?" (kijkt naar Igor) \
**Igor:** (denkt) "Nee. Ik denk dat we allemaal wel een donker kantje hebben en dat we er allemaal over kunnen praten. Elena schrijft er gewoon nummers over en ik vind dat oké. Ik denk er eigenlijk niet over na. De muziek dat wij maken en wij als koppel, dat zijn twee dingen die los van mekaar staan." \
**Elena:** "Igor laat me heel vrij in mijn songwriting. Ik denk dat veel vriendjes zoiets zouden hebben van: nee, dat zeg je niet!" 

**Zijn er nummers over Igor geschreven?** \
**Elena:** "Euh..." (nerveus) \
**Igor:** "Dat wil ik niet weten!" \
**Elena:** "Ik zal het ook nooit vertellen!"

**Daughter krijgt steeds meer fans. Hebben jullie de ambitie om op grote podia te staan?** \
**Igor:** "Helemaal niet. Ik denk dat alles tot nu toe een enorme bonus is geweest. We hadden dit al nooit verwacht. Zolang we muziek kunnen blijven maken waar wij blij van worden... Nee, er is geen ambitie. Begrijp me niet verkeerd, we zijn héél dankbaar dat meer en meer mensen naar onze optredens komen." \
**Wat is het grote toekomstplan?** \
**Elena:** "Ik wil gewoon muziek blijven maken en daarvan genieten. Dat is het belangrijkste. Ik wil gewoon nooit verveeld worden. Nee, dat is niet het woord... Ik wil nooit het gevoel krijgen dat we muziek maken om muziek te maken." \
**Remi:** "Ik wil de wereld domineren. Ik wil evil zijn over vijf jaar!" \
**Elena:** "Oké, je mag. Zolang wij nog in je evil-plan passen." \
**Remi**: "Deal! Over vijf jaar, neem ik de wereld over. Ik bedoel, vijf jaar maximum. Ik reken op twee jaar." 

ON STAGE \
4 april: Botanique, Brussel (w/ Bear's Den)

---

Daughter \ 
'If You Leave' \
4AD/Beggars Banquet \
Met 'If You Leave' trekt Daughter de ribbenkast terug open en laten Elena Tonra en kompanen je door het sleutelgat van hun diepste
binnenste kijken. Met lyrics van, voor en door de broken hearted en - anders dan de ep's - een meer elektronische sound, afgewisseld met ademmomenten en de occasionele uptempo-beat, weet Daughter een magische wereld te creëren, die zich ergens buiten dit universum bevindt. Elena's onderkoelde stem betovert, terwijl het aggressieve gitaarwerk en de tribalachtige drums het nodige stof doen opwaaien en de pijnlijke directheid van de nummers in een walm van mysterie hullen. Prachtplaat! (mj)

Release: 18 maart
