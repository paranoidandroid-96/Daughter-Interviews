# Daughter brengt langverwacht debuut uit

Na drie EPs te hebben uitgebracht in minder dan een jaar tijd komt de Londense indieband Daughter met het langverwachte debuut If You Leave. Verlatingsangst en verdriet voeren de boventoon op het album. 'Er is zeker een angst voor eenzaamheid, een angst om mensen te verlaten of dat mensen mij verlaten, of het nou in het leven of de dood is.'

22 maart 2013, 13:49

Het drie-koppige Daughter begon als solo-project van singer-songwriter Elena Tonra, die al snel gitarist Igor Haefeli en drummer Remi Aguilella vroeg om haar muzikale ideeen mee vorm te geven. Tonra haalt haar inspiratie uit de droevige gebeurtenissen in haar leven. Iets waar ze naar eigen zeggen geen tekort aan heeft.

'Iedereen heeft wel een duistere kant. Als ik niet zou schrijven, kan dat erg zelfvernietigend zijn. Muziek is mijn uitlaatklep en daarom zijn veel van mijn nummers zo somber,' zegt Tonra.

Dat haar persoonlijke leven ten toon wordt gesteld voor de buitenwereld is niet altijd even makkelijk, vooral niet wanneer je een relatie hebt met de gitarist waar je elke dag mee speelt. Toch wil Tonra zo eerlijk mogelijk blijven in haar teksten.

'Igor geeft me veel vrijheid om te zeggen wat ik wil en dat is geweldig. Ik zou hetzelfde voor hem doen. Ik moet me niet te veel inhouden, gevoel moet niet verdoezeld worden.'

Hoewel haar teksten somber zijn, is Tonra in het dagelijks leven niet zo depressief.

'Ik ben gelukkig met mijn leven op dit moment, maar er zijn nog steeds dingen waar ik naar op zoek ben wat betreft geluk. Wat ze zijn? Ik weet het niet, misschien zal ik het nooit weten,' aldus Tonra.

Daughter speelt op 7 april in de Melkweg in Amsterdam. (FaceCulture)


