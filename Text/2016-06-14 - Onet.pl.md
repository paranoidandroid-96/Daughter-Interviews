[Kultura](https://kultura.onet.pl/) > [Muzyka](https://kultura.onet.pl/muzyka) > [Koncerty](https://kultura.onet.pl/muzyka/koncerty) > Daughter: smutek to płótno, to nieskończona ilość możliwości

# Daughter: smutek to płótno, to nieskończona ilość możliwości 

**Katarzyna Gawęska**\
14 czerwca 2016, 11:06

## "Zwiedzałem Warszawę i wszedłem do jakiegoś kościoła. W środku był tłum śpiewających ludzi, przez co na dziesięć minut wybuchnąłem niekontrolowanym płaczem" - tak swoją przygodę w Polsce opisywał perkusista Daughter. Zaskoczenia nie kryła reszta grupy, słynąca z muzyki doprowadzającej do łez największych twardzieli i... wokalistkę, która nie potrafiła opanować łez podczas nagrywania jednej z piosenek na album "Not to Disappear". To jednak właśnie ze smutku czerpią największą radość - postrzegają go jako płótno, dzięki któremu są w stanie tworzyć.

<img src="/Images/490324160.jpg">
Mike Lawrie / Getty Images

Elena Tonra z zespołu Daughter

---

Daughter to brytyjski zespół, którego twórczość opisywana jest zwykle jako indie folk. Zespół powstał w 2010 roku z inicjatywy Eleny Tonry (wokal, gitara, bas), Igora Haefeliego (gitara, bas) oraz Remiego Aguilelli (perkusja). Dzięki wspólnej trasie, jaką odbyli z Benem Howardem, zostali zauważeni na świecie. Ich debiutancki album "If You Leave" został oceniony przez prestiżowy portal Drowned in Sound na 9/10 i zdobył tytuł Najlepszego Niezależnego Albumu Roku na rozdaniu nagród AIM Independent Music Awards. W styczniu 2016 ukazał się następca "If You Leave", czyli "Not to Disappear", krążek nazywany przez wielu dziennikarzy muzycznych z całego świata najlepszym albumem alternatywnym tego roku.

**Katarzyna Gawęska: Wasze piosenki to samotność, smutek, melancholia, nostalgia. Co jest w tym takiego pociągającego?**

Elena Tonra: Kiedy nie czuję się najlepiej, odczuwam największą inspirację, więc jest mi wtedy najłatwiej tworzyć. To chyba dlatego przez nasze piosenki przewija się tak dużo melancholii. Trochę szkoda, bo myślę, że gdybym była w stanie pisać piosenki odczuwając szczęście, byłoby to dużo lepsze dla mojego zdrowia [śmiech]. Na nasze brzmienie ma też wpływ muzyka, na jakiej się wychowaliśmy. Nasze ulubione zespoły zawsze kładły ogromny nacisk na smutek i piękno, jakie można w nim odnaleźć. Niektórzy ludzie zachwycają się taneczną, radosną muzyką, a inni są tacy jak my i siedzą zamknięci w swoich pokojach zamartwiając się tym, co się dzieje w ich życiach [śmiech].

**W takim razie w waszym przypadku smutek i wszystko, o czym wspomniałam, nie jest chyba tylko częścią waszej muzyki, ale też całego życia, prawda?**

Igor Haefeli: Tutaj ważna jest nie tylko muzyka. Najbardziej liczy się właśnie twój sposób myślenia. Mogę mówić tylko za siebie, ale osobiście uwielbiam te chwile, kiedy słucham jakiejś smutnej piosenki i w pewnym momencie, nawet jeśli bardzo mnie dołuje, uświadamiam sobie, że jest na świecie ktoś, kto znalazł sposób na przekształcenie moich emocji w coś pięknego. Nie chcę wchodzić na zbyt głębokie tematy i przesadzać ze swoimi teoriami, ale jeśli odnajdziesz kogoś, kto przechodzi przez to samo, co ty, dojdziesz do wniosku, że wszystko jest z tobą w porządku i emocje, które odczuwasz, są normalne - mają je także inni.

**Trochę na zasadzie: "Powiedz mi, czego słuchasz, a powiem ci kim jesteś"?**

Igor: Muzyka jest świetnym odzwierciedleniem różnic pomiędzy konkretnymi osobami. Niektórzy z natury są bardziej weseli, więc kiedy jadą samochodem i słyszą w radiu smutną piosenkę, wyłączają ją, bo twierdzą, że jest "nudna i dziwna". To według mnie wiele o nich mówi.

Elena: Wydaje mi się, że takie osoby starają się ukryć swoje emocje, nie dopuszczają ich do siebie.

Remi Aguilella: Twoje pytanie dotyczy według mnie niezwykle interesującej kwestii. Z radosnymi piosenkami kojarzy się tylko określona liczba scenariuszy. Kiedy myślisz o szczęściu, wyobrażasz sobie, że jesteś na plaży, świeci słońce i pijesz drinki. Smutek to płótno, to nieskończona ilość możliwości.

**Co masz na myśli?**

Remi: Wczoraj przeżyłem coś niesamowitego. Zwiedzałem Warszawę i wszedłem do jakiegoś kościoła. W środku był tłum śpiewających ludzi, przez co na dziesięć minut wybuchnąłem niekontrolowanym płaczem. Nie jestem religijny, ale zasmuciło mnie to, jak dużo Polacy ostatnio przeżywają, a równocześnie byłem zachwycony, że wspólnie wyrażają swoją wiarę poprzez muzykę. Ta muzyka w pewnym sensie im pomagała. Radosne piosenki też mogą wyzwolić w tobie wiele uczuć, ale te smutne dają mi więcej do myślenia.

**Tytuł "Not to Disappear" chyba jest mocno związany z emocjami, o których mówimy, prawda?**

Elena: Każdy pewnie powiedziałby coś innego na temat tego tytułu, ale masz rację, że dla mnie związany jest on właśnie z emocjami, o których mówimy. Ten tytuł to takie hasło w walce o to, żeby nie stać się niewidzialnym. To walka z tym, że codziennie rano budzisz się i czujesz, że czegoś ci brakuje, że jest w tobie jakaś pustka. Wszystkie piosenki na tej płycie łączy właśnie ten motyw przewodni.

Igor: Chodzi o to, że czasami myślisz sobie, że jesteś najgorsza, a bardzo chciałabyś być lepsza dla kogoś. Potrzebujesz akceptacji, jak każdy człowiek. Modlisz się o to, żeby nie zniknąć w oczach danej osoby, później zaczynasz też martwić się, że zniknie twoja prawdziwa osobowość. Można potraktować ten tytuł także bardziej dosłownie - chcieliśmy po prostu udowodnić sobie i innym ludziom, że jesteśmy w stanie nagrać drugi album, a nie zniknąć po premierze pierwszego. Na szczęście chyba nam się to udało!

> [NOTE!]
> **Zobacz także**
>  Zapewne tak jak wielu słuchaczy w Polsce, formację Daughter na żywo zobaczyłam po raz pierwszy na jednej z ostatnich edycji Open'era. To był ostatni dzień festiwalu, choć pełni wrażeń, padaliśmy ze zmęczenia. Koncert był kaskadą chłodnych dźwięków. Choć Elena Tonra śpiewała o złamanym sercu, jej głos dawał ukojenie. 
> [**Zobacz więcej**](https://muzyka.onet.pl/alternatywa/daughter-not-to-disappear-recenzja/kx1b8q)

**Macie bardzo dużo fanów, wasza płyta jest uznawana za jedną z najlepszych alternatywnych wydawnictw tego roku, a mimo to pozostaliście grupą undergroundową. Jak to możliwe?**

Elena: Sama chciałabym poznać odpowiedź na to pytanie. Jesteśmy bardzo wstydliwymi ludźmi, więc wszystkie akcje promocyjne związane z naszymi kolejnymi płytami, na które się godzimy, muszą być ściśle połączone z muzyką. Rzadko zgadzamy się na wywiady i jakiekolwiek rozmowy z ludźmi. Sama zresztą widzisz, jak się teraz zachowujemy [śmiech]. Jesteśmy po prostu przerażeni, że możesz nas zapytać o coś innego niż muzyka, w naszych oczach widać czystą panikę. Wydaje mi się, że nasza tak zwana "popularność" wynika z faktu, że poruszamy w naszych piosenkach bardzo uniwersalne tematy, opowiadamy o tym, co każdy przeżywa na jakimś etapie swojej przygody na tym świecie. Z drugiej strony nie uciekamy przed dziwnymi, eksperymentalnymi dźwiękami. Nasze w pewnym sensie popowe melodie mieszają się z brzmieniami indie, z alternatywą i tego typu dźwiękami.

**Mówiliście, że muzyka na "If You Leave" służyła przede wszystkim podkreśleniu tekstów. Pod tym względem na "Not to Disappear" pokazaliście, że w waszej twórczości zaszły radykalne zmiany.**

Remi: Pomiędzy tymi albumami dużo koncertowaliśmy. Wydaje mi się, że dzięki latom wspólnych podróży i występów zyskaliśmy więcej pewności siebie i wiary w naszą muzykę. Jeśli chodzi o teksty, to Elena będzie musiała się wypowiedzieć, ale w kwestii muzyki pomogły nam też solidne przygotowania. Kilkukrotnie nagrywaliśmy demówki wielu piosenek, które ostatecznie trafiły na "Not to Disappear" i w czasie całego tego procesu dodawaliśmy do nich elementy, których na próżno szukać na "If You Leave".

**Mówisz o solidnych przygotowaniach. To znaczy, że mieliście jakiś konkretny cel, pomysł na brzmienie tej płyty?**

Igor: Tak, myślę, że do pewnego stopnia stworzyliśmy w naszych głowach wizje tego, jak chcielibyśmy, aby brzmiał ten album. Tak jak wspomniał Remi, dużo wspólnie graliśmy i chcieliśmy przenieść to, co robimy na scenie do studia. Wiedzieliśmy, że ta płyta będzie dużo bardziej agresywna, ale ani na chwilę nie zapomnieliśmy przy tym o tekstach Eleny. Po prostu w pewnym sensie się do niej dostosowaliśmy. To właśnie ona zaczęła tworzyć teksty bardziej bezpośrednie i agresywne niż do tej pory, więc muzyka musiała być tego naturalnym przedłużeniem. Chcieliśmy trochę poeksperymentować i wykorzystać na tym krążku trochę więcej elektronicznych dźwięków, takich, które na pewno nie brzmiałyby ludzko, a raczej bardziej metalicznie. Pragnęliśmy stworzyć muzykę, która mogłaby kontrastować chociażby z wokalem Eleny.

**Podczas wywiadów bardzo często mówicie o teksturze muzyki. Możecie wyjaśnić mi o co chodzi i dlaczego jest to dla was tak ważne?**

Remi: Chodzi o to, że zwracamy ogromną uwagę na to, jak brzmi dana piosenka i jaką atmosferę wytwarza. Czasami jest tak, że trafiasz na kawałek, którego brzmienie ma swoją własną "teksturę" - już po pierwszym przesłuchaniu wiesz, że nigdy nie pomylisz go z niczym innym, że zawsze już będziesz kojarzyła go z danym albumem, wykonawcą, momentem, miejscem i tak dalej. To według nas najlepsze piosenki i próbujemy osiągnąć to samo, dlatego tak często wspominamy o teksturze muzyki.

**Elena, przy nagrywaniu "No Care" w pewnym momencie po prostu zaczęłaś wyrzucać z siebie kolejne słowa. Podczas tworzenia najnowszego krążka były jeszcze inne tego typu eksperymenty?**

Elena: Cały ten album był dla mnie jednym wielkim eksperymentem. Przy nagrywaniu wielu piosenek włączałam po prostu mikrofon i czekałam, co się wydarzy. To było dla mnie niesamowicie interesujące przeżycie i pierwszy taki eksperyment - nigdy wcześniej nie zdecydowałabym się na coś podobnego.

**A jak było wcześniej?**

Elena: Zawsze byłam taką małą pedantką z obsesją na punkcie planowania [śmiech]. Miałam mnóstwo zeszytów, w których sporządzałam notatki, a następnie przekształcałam je w teksty piosenek i tego się trzymałam. Zawsze też ukrywałam wszystkie moje notesy przed całym światem, bałam się, że ktokolwiek je zobaczy, bo tak bardzo w siebie nie wierzyłam. To, że przy "Not to Disappear" dałam sobie szansę na oczyszczenie mózgu ze zbędnych myśli, na pisanie tekstów przy Igorze i Remim, było dla mnie czymś wielkim. Okazało się, że to całkiem niezła zabawa, nic strasznego [śmiech]!

**Mówisz o zabawie i eksperymentach. Jaki sens miały w takim razie przygotowania, które według Remiego były kluczowe?**

Elena: Nagrywanie demówek pozwoliło nam znaleźć czas na zabawę. Kiedy bawisz się muzyką, możesz odkryć mnóstwo rozwiązań, na które nigdy wcześniej byś nie wpadła. Na płycie jest wiele piosenek, które w wersji finalnej brzmią zupełnie inaczej niż jako pierwsze demówki. Myślę, że proces powstawania "Not to Disappear" mogłabym podsumować jednym zdaniem: "Wrzućmy to tutaj i sprawdźmy, co się stanie!". Dzięki temu odkryliśmy, czego chcemy i co nam się podoba.

Krążek powstawał w Nowym Jorku pod okiem Nicolasa Vernhesa. Dzięki niemu mieliśmy do dyspozycji mnóstwo ciekawych instrumentów i efektów, co również przyczyniło się do ostatecznego brzmienia płyty. W studio czuliśmy się jak dzieci na placu zabaw, to było świetne przeżycie.

**Która piosenka z "Not to Disappear" była dla każdego z was najtrudniejsza do nagrania pod względem emocjonalnym?**

Remi: "No Care", bo do ostatniej minuty wątpiłem w to, że ta piosenka trafi na album, więc w ogóle nie przygotowałem się do jej nagrania. W przypadku innych utworów mieliśmy nagranie demo, które ciągle się zmieniały do momentu, w którym w pełni przygotowani wchodziliśmy do studia i wiedzieliśmy, co mamy zagrać. Przy "No Care" było inaczej, musieliśmy wszystko stworzyć spontanicznie.

Elena: Chciałabym umieć improwizować tak dobrze, jak ty! Zamiast tego tylko płakałam [śmiech].

**Jak to?**

Elena: Dla mnie najtrudniejsze do nagrania było chyba "Doing The Right Thing". Nagrywanie tej piosenki było dla mnie koszmarem, bo kiedy tylko próbowałam się opanować, ponownie wybuchałam płaczem. Ryczałam nagrywając ten kawałek, aż w końcu krzyknęłam, że na pewno nie dam rady i muszę się poddać. Tak, podkładanie wokalu do tego kawałka było udręką, bo tekst tej piosenki jest dla mnie tak ważny i osobisty, że nie umiałam przez niego przebrnąć. Wreszcie się udało, chociaż w niektórych momentach, jeśli dobrze się wsłuchasz, zauważysz, że łamie mi się głos, bo z oczu lecą mi łzy.

**Igor, nie było ci wtedy trudno? Ty i Elena byliście w związku, więc jej teksty na pewno dotyczą także ciebie.**

Igor: Było mi bardzo trudno. Też najgorzej wspominam nagrywanie "Doing The Right Thing", ponieważ ciężko było mi patrzeć na cierpienie Eleny i zachować przy tym świadomość, że jej tekst jest ze mną związany. Wiedziałem też, że muzycznie ten kawałek jest inny od pozostałych, że muszę skupić się na tempie, na tym, że ma być agresywnie. Ten tekst i muzyka tworzyły dla mnie dziwny kontrast, z którym trudno było mi dać sobie radę. Największym zwycięstwem było dla mnie to, że Elenie udało się przebrnąć przez tę piosenkę i przez cały proces nagrywania albumu. To nasz największy sukces.

*Dziękujemy, że przeczytałaś/eś nasz artykuł do końca.*
*Bądź na bieżąco! [Obserwuj](https://news.google.com/publications/CAAqKggKIiRDQklTRlFnTWFoRUtEMnQxYkhSMWNtRXViMjVsZEM1d2JDZ0FQAQ?hl=pl&gl=PL&ceid=PL%3Apl) nas w Wiadomościach Google.*

---

**Katarzyna Gawęska** \
Dziennikarka Onetu \
[**Pokaż listę wszystkich publikacji**](https://kultura.onet.pl/autorzy/katarzyna-gaweska)

---

**Powiązane tematy:** [Orange Warsaw Festival 2019](https://kultura.onet.pl/orange-warsaw-festival) [Muzyka](https://kultura.onet.pl/muzyka-i-muzycy-muzyka-rozrywkowa-spiew) [Daughter](https://kultura.onet.pl/daughter)

