<img src="/Images/Francesca Jane Allen/Daughter-1-CreditFrancescaAllen.jpg">

# (Daughter): „Mam nadzieję, że ludzie docenią progres, ale wciąż będą widzieć nas, muzyków z Londynu, którzy chcą być prawdziwi.”

13 stycznia 2016 - Wywiady 

Autor: Joanna Dziel

Daughter to trójka muzyków, która w wyjątkowy sposób umie przekuwać emocje w utwory. Potrafią wzruszać, nie popadając w banał. Do dziś wspominam występ na festiwalu Open’er w 2014 roku, gdy na ich twarzach widać było zaskoczenie reakcjami oraz ilością ludzi, która przyszła na koncert. Za kilka dni pojawi się ich drugi album Not To Disappear. Opuścili na chwilę deszczowe Wyspy Brytyjskie i udali się do Nowego Yorku, gdzie nagrali krążek, który udowadnia ich talent i potwierdza muzyczną dojrzałość.

Zapytałam jednego z członków zespołu o pracę nad albumem, nabieranie doświadczenia i współpracę z Nicolasem Vernhesem. Rozmowa z Remim Aguilellą udowodniła, że Daughter to fantastyczni i autentyczni muzycy, którzy mają ogromną wrażliwość, zachowując przy tym wiele skromności.

**W recenzji waszego debiutanckiego albumu stwierdziłam, że muzyka Daughter ma podobną wrażliwość do innej brytyjskiej formacji – The xx. Co o tym myślisz?**

To ciekawe, bo The xx to zespół, który często zostaje wspomniany przez wielu dziennikarzy, a ja się z wami zgadzam. Oczywiście nie twierdzę, że jesteśmy tacy sami, ale wpływają na nas podobne rzeczy, sięgamy po zbliżone inspiracje. To składa się na naszą muzyczną wrażliwość, widać to zwłaszcza podczas koncertów.

**Wasz drugi album wydaje się być o wiele bardziej dojrzały od poprzedniego materiału. Nadal jednak jest bardzo smutny i autentyczny.**

Przy pracy nad drugim albumem nie chcieliśmy zatracić naszej autentyczności i chyba się udało, mam taką nadzieję. Zanim zaczęliśmy pracę nad krążkiem, poczuliśmy się pewniej jako zespół. Graliśmy ze sobą już dłużej, koncertowaliśmy w wielu miejscach na świecie. Tę zmianę widać na pewno na tym albumie. Jeśli mowa o smutku, to na pewno zawdzięczamy go Elenie, ona jest najbardziej emocjonalną częścią zespołu. To niesamowite, w jaki sposób potrafi zmieniać swoje uczucia i emocje w teksty, a potem w piosenki.

**Nad drugim albumem Daughter czuwał producent Nicolas Vernhes, który znany jest ze współpracy z Deerhunter, War On Drugs, Animal Collective. Jak wpłynął na waszą pracę?**

Nicoalasa poznaliśmy dość późno. Początkowo pracowaliśmy nad krążkiem w Londynie, ale doszliśmy do takiego momentu, że nie widzieliśmy żadnego progresu. Ktoś polecił nam Nicolasa, o którym oczywiście słyszeliśmy. Wysłaliśmy mu kilka nagrań i podjęliśmy współpracę. Wiedzieliśmy, że album będzie w dobrych rękach, że mamy z Nicolasem podobne podejście i to on znajdzie sposób, by zachować na tej płycie dużo emocji. Materiał nagrywaliśmy w Nowym Yorku, bo chcieliśmy zrobić to w jego środowisku. Mieliśmy do dyspozycji Rare Book Room Studio na Brooklynie, pełne sprzętu, mikrofonów, wszystkiego, czego potrzebowaliśmy. Nicolas podsuwał nam wiele pomysłów i rozwiązań, potrafił się nami zająć i popchnąć w dobrym kierunku, miał na nas bardzo dobry wpływ.

**Co myślicie o Nowym Yorku i Brooklynie, gdzie nagrywaliście?**

Myślę, że to super miejsce i dobrze, że tam pojechaliśmy, mamy wiele świetnych wspomnień. Czasami jest tak, że pracując w domu, można popaść w rutynę. Wyjazd dobrze na nas wpłynął, nagrywaliśmy album w ciemnym studiu i podczas przerw wychodziliśmy do parku zaczerpnąć powietrza, było zielono i słonecznie. Te momenty wiele nam dawały, bo wracaliśmy do pracy z nowymi pomysłami i świeżym umysłem.

**Jaka jest twoja ulubiona piosenka na nowym krążku? Przyznaję, że bardzo spodobała mi się No Care. Jest trochę inna od waszej poprzedniej twórczości.**

Ja chyba jeszcze nie mam swojego ulubionego numeru na tym albumie. Moment kiedy robiliśmy te utwory nadal jest dla mnie tak świeży, że trudno mi o tym decydować. Z wszystkich jestem dumny, bardzo lubię How, może dlatego, że to ja upierałem się, aby ten kawałek znalazł się na płycie. Nikt inny go nie chciał, ale dopiąłem swego i możecie go posłuchać.

**Patrzę właśnie na okładkę płyty Not To Disappear. Jest to dzieło autorstwa Sarah Shaw zatytułowane The World Is Spinning Around. Dlaczego zdecydowaliście się wybrać właśnie ten obraz?**

Wybraliśmy go, bo idealnie oddaje nastrój płyty. Historia jest taka, że zdjęcie tego obrazu znalazł Igor, w jakiejś książce. Przyniósł  je nam i powiedział: „Spójrzcie, to musi być nasza okładka!” Gdy skontaktowaliśmy się z Sarah, wysłaliśmy jej naszą muzykę, ona też zobaczyła, że jej obraz i nasze dźwięki idealnie do siebie pasują.

**Jaka jest główna różnica pomiędzy waszą muzyką i tym jacy jesteście na pierwszym a drugim albumie?**

Główna różnica to doświadczenie. Szczerze mówiąc, gdy pracowaliśmy nad pierwszym krążkiem nie mieliśmy kompletnie pojęcia, jak to się robi. Wiele razy próbowaliśmy coś nagrać, potem wracaliśmy do studia, żeby to poprawić. To była bardzo żmudna praca. Teraz dokładnie wiedzieliśmy, czego chcemy. Widać postęp w tym, w jaki sposób brzmi nasza muzyka. Teraz jesteśmy bardziej pewni siebie, ale nadal autentyczni. Mam nadzieję, że ludzie docenią progres, ale wciąż będą widzieć nas, muzyków z Londynu, którzy chcą być prawdziwi.

**Gdy oglądałam teledysk do kawałka Doing The Right Thing bardzo się wzruszyłam. Od pierwszej sceny czuć, że jest to coś niesamowitego. Opowiedz o współpracy pomiędzy wami, reżyserami Iainem Forsythem i Jane Pollard oraz pisarzem Stuartem Eversem.**

Z Iainem i Jane pracowaliśmy już przy pierwszym albumie. To oni wyreżyserowali klip do numeru Still, z którego byliśmy bardzo zadowoleni. Spotkaliśmy się ponownie przy okazji live sesji w Air Studio, którą nagrywaliśmy rok temu. Potem oni zajęli się pracą nad swoim filmem 20 000 dni na Ziemi z Nickiem Cavem, całe swoje życie podporządkowali pod ten projekt. My mieliśmy dużo szczęścia, bo gdy skończyliśmy album, oni też mieli już wolne. Wiedzieliśmy, że nie chcemy pracować z nikim innym. Wysłaliśmy im kilka tekstów naszych nowych kawałków, oni podesłali je dalej do pisarza Stuarta Eversa, który napisał na ich podstawie krótkie opowiadania, następnie oni przekuli je w obrazy. Ja uwielbiam te klipy, a Ian i Jane wykonali niesamowitą pracę. To było dla nas ciekawe doświadczenie obserwować ich pracę, to jak potrafią przetworzć opowiadania w teledyski. Sposób w jaki to robią, udowadnia jak są zdolni.

**Ich teledyski opowiadają historie. Dziś to dość popularne, aby tworzyć trylogię z klipów, robili tak Disclosure, Florence and The Machine. Współcześnie dużą rolę przykłada się do teledysków, to ważny element promocji nowego krążka.**

Tak, masz całkowitą rację. Przy pierwszym albumie nie przywiązywaliśmy do tego aż tak dużej wagi, mieliśmy pewien zamysł, ale ostatecznie to nie wypaliło. Teraz, zanim jeszcze skończyliśmy drugi krążek wiedzieliśmy, że musimy oddać to w dobre ręce. Byliśmy pewni z kim chcemy pracować. To był szalony czas dla Jane i Iiana, bo udało im się nakręcić 3 teledyski w 4 dni. Naprawdę nie wiem jak oni to przetrwali, ale udało im się. Jesteśmy z nich dumni.

**Jakiej muzyki słuchasz?**

Jest tego sporo, to trudne pytanie, wiele rzeczy wypada mi z głowy. Słucham dużo Sufjana Stevensa. Lubię też Jasona Isbell – wokalistę country z Ameryki. Czekam na nowe nagrania od Bon Iver, mam nadzieję, że wydadzą niedługo nowy krążek, uwielbiam ich. Jestem też zachwycony Lianne La Havas, uważam, że jest fantastyczna, a jej album to mistrzostwo. Nadal nie słuchałem nowego albumu Adele, muszę nadrobić zaległości, bo za chwilę będzie o niej głośno i nie będzie można się od niej odpędzić. Ok, a czego ty słuchasz?

**Ostatnio słuchałam dużo Tame Impala.**

Właśnie! Nie wierze, że zapomniałem o Tame Impala. To okropne, bo często, gdy ktoś zadaje mi pytanie, mam totalną pustkę w głowie. Dobrze, że mi o nich przypomniałaś, słuchałem tego albumu cały czas, jest fantastyczny! Mieliśmy okazję grać z nimi na kilku festiwalach, ale niestety wiele razy przegapiliśmy ich występ. W końcu udało nam się ich zobaczyć i byliśmy pod ogromnym wrażeniem ich energii i profesjonalizmu na scenie. To było wspaniałe!

**Dużo podróżowaliście po premierze If You Leave. Masz jakieś historie z trasy?**

Było ich tak wiele, że w tym momencie nie mogę sobie nic przypomnieć. Myślę nad śmieszną historią z trasy i przypomina mi się jedynie szaleństwo, które towarzyszyło nam wiele razy na lotnisku. Gdyby ktoś nagrał jak biegamy w kółko próbując zdążyć na samolot, to mogłoby być zabawne. Choć nie wiem czy spodobałoby się ludziom, może tylko my byśmy się z tego śmiali. Dobrze jest odwiedzać nowe miejsca, patrzeć na reakcje ludzi. Wiele razy nawet nie mieliśmy pojęcia jak zachowa się publiczność. Byliśmy zaskoczeni, jak reagują na niektóre utwory, śpiewają je. To są nasze najlepsze wspomnienia.

**Pamiętasz występ w Polsce? Wydawaliście się być bardzo zaskoczeni ilością ludzi na waszym koncercie oraz ich zachowaniem.**

Tak, pamiętam ten koncert. Graliśmy na festiwalu i to dość późno, nie spodziewaliśmy się wielu ludzi, a wasze reakcje nas zaskoczyły. Pamiętam ten występ i mam nadzieję, że będziemy mieć  jeszcze okazję was odwiedzić.

