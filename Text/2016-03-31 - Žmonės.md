## Muzika
# Antroji „Loftas Fest“ festivalio žvaigždė – britų trio „Daughter“

Šaltinis: Žmonės.lt \
2016-03-31 11:24

<img src="/Images/Francesca Jane Allen/Daughter-1-CreditFrancescaAllen.jpg">

Vienintelis urbanistinis miesto festivalis Lietuvoje „LOFTAS FEST“ toliau skambiai pildo atlikėjų sąrašą. Šiandien festivalio organizatoriai paskelbė, jog rugsėjo 3 dieną Vilniuje pasirodys garsioji britų grupė „Daughter“

2016 metus Londono trio pasitiko išleidę antrąjį ilgai lauktą albumą „Not to Disappear“, kurį sausio mėnesį pristatė europinio turo metu. Bilietai į visus turo pasirodymus aštuoniose šalyse buvo išparduoti turui dar neprasidėjus. Toliau tęsė žinios apie taip pat sėkmingą Šiaurės Amerikos turą, kur bilietai į daugiau nei pusė turo pasirodymų buvo iššluoti gerbėjų.

[<img src="https://i.ytimg.com/vi_webp/2QT5eGHCJdE/maxresdefault.webp">](https://www.youtube.com/watch?v=2QT5eGHCJdE)

Sidnėjaus pasirodymas buvo perkeltas į didesnę koncertų salę dėl didelio paklausumo, tuo tarpu Melburno šou taip pat buvo išparduotas. Visame pasaulyje melancholiško ir jausmingo skambesio grupės „Daughter“ sugrįžimą gerbėjai pasitiko išskėstomis rankomis pilnose koncertų salėse.

Dėl šios grupės gerbėjai Didžiojoje Britanijoje ir pasaulyje kelia šurmulį jau nuo 2013 metų. Tai vienas iš tų atvejų, kai emociškai paveiki muzika sukuria ypatingą ryšį tarp atlikėjų ir klausytojų, o pastarieji yra pasiryžę nuversti kalnus dėl muzikos numylėtinių. Tai pastebėti galima oficialioje grupės svetainėje, kur specialiai fanams sukurtoje skiltyje galima rasti ne vieną tatuiruotą kūną ant kurių įamžinti „Daughter“ dainų tekstai.

[<img src="https://i.ytimg.com/vi/1d2lsYhfe_U/hqdefault.jpg">](https://www.youtube.com/watch?v=1d2lsYhfe_U)

Londono trio – vokalistė Elena Tonra, gitaristas/prodiuseris Igor Haefeli ir būgnininkas Remi Aguilella – pirmąjį albumą „If You Leave“ išleido 2013 metais. Šis garsiai nuskambėjo tarp muzikos kritikų, o „Daughter“ buvo įvertinti kaip „vienas iš unikaliausių garsų šiandienos pop scenoje“.

Pralenkti sėkmingą debiutą nebuvo taip lengva, tačiau 2016 metų pradžioje išleisto albumo „Not to Disappear“ paklaususis turas įrodė, kad publika „Daughter“ šiemet myli dar labiau. Ne vienas garsus muzikos portalas teigė, jog antrajame grupės albume jaučiasi drąsesnis, dar nuoširdesnis ir atviresnis „Daughter“ skambesys.

[<img src="https://i.ytimg.com/vi/bU5F-DvGLkA/maxresdefault.jpg">](https://www.youtube.com/watch?v=bU5F-DvGLkA)

„Šiame albume įamžintos vietos, kuriomis nebūčiau sugebėjus pasidalinti anksčiau. Albume yra daugiau intymių nuorodų, savotiškai vieniša sekso interpretacija, nežinau ar dar kas nors yra apie tai šnekėjęs muzikoje. Kurdama žinojau, kad jeigu mano mintys nebando paslėpti šios temos, tai akivaizdžiai reiškia, kad turiu apie tai kalbėti. Jaučiu, kad esu daug drąsesnė, o tai labai išlaisvina.“ – apie itin atvirą ir emocionalų albumą kalbėjo centrinė „Daughter“ persona, tekstų ir muzikos autorė Elena Tonra.

„Grupės „Daughter“ karjeros sėkmę stebėjome jau kuris laikas, todėl be proto džiugu skelbti, kad pagaliau juos pavyko pasikviesti į Lietuvą. Šiuo metu taip pat intensyviai ruošiame festivalio menų programą, o likusius atlikėjus dar palaikysime paslaptyje. Geromis naujienomis dalinsimės mažomis porcijomis.“ – sakė festivalio organizatorius Victoras Diawara.

Lietuvos publika įvertinti gyvą „Daughter“ pasirodymą galės vieninteliame miesto festivalyje „LOFTAS FEST“, kuris vyks rugsėjo 2-3 dienomis. Festivalyje taip pat pasirodys prancūzų elektroninės muzikos vunderkindas Gesaffelstein.

Temos: Muzika „Loftas“ Muzikos festivalis „Loftas Fest“
