# Hultsfredsaktuella Daughter: ”Det är själ till själ, snarare än mun till mun”


<p align="center">
Text: Wai Kei Fung 
</p>
<p align="center">
Foto: Mattias Pettersson
</p>
<p align="center">
2013-06-10 
</p>

<p align="center">
<img src="/Text/Resources/daughter_mattias_pettersson_rockfoto_326-large.jpg" align="center">
</p>

Tidigare i år släppte bandet Daughter det efterlängtade debutalbumet If You Leave via det fantastiska skivbolaget 4AD. En skiva som kittlar varenda känslomässig reflex i kroppen – vi får uppleva hjärta och smärta via frontfiguren Elena Tonras sång och texter. I veckan är bandet åter på svensk mark när de spelar på festivalen Hultsfred Stockholm. Vi träffade trion under deras förra Sverigebesök tidigare i år.

Ni känner säkert igen den där känslan, den där naggande känslan att inte räcka till. Den där eviga känslan av att vara rädd. Att sätta folk i ens omgivning på en piedestal. Ovissheten att ena dagen vara älskande och nästa dag vara främlingar. Att tänka på det som kunde ha varit. Vad gör personen just nu? Att ständigt ha en känsla av otrygghet. Att förlora någon nära och kär. Att känna att man ödslar sin egen eller någon annans tid på denna jord. Att vara bitter över vad någon annan har. Att söka trygghet i saker som inte är bra för en. Det får helt enkelt bära eller brista, man lever ju trots allt bara en gång. Det är några av de tankar som säkert många av oss har upplevt oavsett kön eller ålder. De flesta av texterna på debutalbumet If You Leave kretsar kring detta och bandets sångerska och textskrivare Elena Tonra försöker förmedla vad hon kände och upplevde.

– Det har varit ett händelserikt år, på ett positivt sätt. Vi har gjort så mycket och verkligen varit upptagna vilket var fantastiskt. Men det har varit en ständig kamp att inte känna sig ensam när du inte ska känna så. Det har varit en mycket konstig tid inombords när allt sett så bra ut utåt. Vi har turnerat en hel del och gjorde ju plattan, texterna avspeglar hur jag kände mig under den tidsperioden. Kanske tänker jag bara för mycket, jag tänker oftast för mycket, berättar Elena.

Det hela började när Elena gick på musikhögskola och delade samma låtskrivarkurs med Igor Haefeli. Det var en kurs som många gick mest för att fördriva tiden, men hon hade en klar vision av vad hon ville få ut av den. Att finna riktning i saker och ting, att lära sig nya saker och träffa nya människor som hon skulle kunna jobba med. Så hon blev väldigt glad för att Igor gick i samma klass. Han var någon som var väldigt annorlunda för henne och speciellt sättet på vilket han såg på och skapade musik. Trion fullbordades när de träffade Remi Aguilella som också gick på samma skola, men inte på samma kurs.

<p align="center">
<img src="/Text/Resources/20130414_063650_347842-large.jpg">
</p>

Namnet Daughter är något som Elena hade med sig redan innan trion bildades. Hon har alltid haft en idé om ett bandnamn som endast är ett enda ord. Hon ville inte använda sitt eget namn eller något liknande då tanken alltid varit att arbeta tillsammans med andra människor. Namnet Daughter kom naturligt till henne när hon började jobba med Igor. Namnet är öppet för tolkningar och enkelt att relatera till för kvinnor. Samtidigt är det ett ord som ser ganska starkt ut i bokstäver, men som inte är ett hårt klingande ord och som även ibland kan upplevas som sårbart. Det kan kanske vara konstigt att två killar spelar i ett band som har ett feminint namn.

– Det är egentligen ganska logiskt. Det är historien bakom allt och vad du får från låtarna. Man kan diskutera det där om kön och ställa frågor som att varför spela i ett band som låter så feminint? Men det är inte något problem. Det är en del av estetiken och det passar bra till låtarna och texterna, säger Igor.

Innan debutskivan såg dagens ljus hade bandet även hunnit med att släppa två EP:s, His Young Heart och The Wild Youth. Många band skulle säkert återanvända en hel del av det tidigare utgivna materialet på debutalbumet, men det var endast låten ”Youth” som fick plats på fullängdaren.

– Vi ville verkligen göra framsteg och inte älta runt med låtarna från våra EP:s på albumet. Vi kände på sätt och vis att de hade tagit oss till en viss punkt efter att vi turnerat med dem och sånt. Så det var helt enkelt dags att gå vidare. ”Youth” kom med på skivan för vi tyckte att den passade in bra tillsammans med de andra låtarna. Den blev också som en liten påminnelse om de tidigare saker vi gjort. Det är en progression och inte att förneka allt som gjorts innan det, säger Igor.

[<img src="https://i.ytimg.com/vi/DAMUbo6it4k/maxresdefault.jpg">](https://www.youtube.com/watch?v=DAMUbo6it4k)

Man förstår att Elena är helt central i bandets vara eller inte vara. Detta påminns i allt från EP-konvoluten där det är bilder från familjen Tonras fotoarkiv som pryder omslagen, till hur låtarna skrivs. Bilderna som används hittade Elena av en slump i en gammal kartong och de kändes helt rätt att användas vid det tillfället.

– Jag tror verkligen att det var betryggande vid den tiden att ha något bekant på omslaget. Speciellt när det var det första materialet vi släppte så var det verkligen skrämmande. Det kändes skönt på ett konstigt sätt att ha en stor pinsam bild på mig och min bror där jag kunde tänka ”Det är ok. Jag känner igen detta. Detta är välbekant”. Det gjorde det lättare att släppa det.

När det kommer till låtskrivandet är det oftast så att Elena börjar skriva på låtar i sin ensamhet. Hon förflyttar sig bort från omvärlden och beger sig till en mörk plats, både bildligt och bokstavligt talat. Där är hon helt ensam med endast en gitarr och försöker formulera det hon vill säga med texterna. När hon känner att det är någorlunda redo så kommer Igor in i bilden och de försöker då att bygga vidare innan Remi kommer in och de tillsammans skapar det slutgiltiga resultatet.

– Texterna är väldigt centrala och det är något vi alla tre försöker att respektera. Det är en sak som jag och Remi försöker att arbeta runt och förstärka det. Det är viktigt att inte gå i vägen för sången och vad de försöker att säga, berättar Igor.

Elena och Igors förhållande gör också att musiken blir en väsentlig del i deras vardag samtidigt som det är ett sätt för honom att förstå henne bättre. Många av låtarna på skivan handlar om ensamhet och rädslan av att förlora någon. Det är som att hon öppnar upp sin dagbok för honom och han anser att det är viktigt att verkligen förstå vad det är hon vill säga med texterna. Det är genom dem som de tillsammans klickar och kommer närmare varandra. Det är som en konversation genom musiken som medium.

– I alla band måste sångaren och bandmedlemmarna relatera till texterna och sätta sin kreativa prägel till musiken och tillsammans försöka bygga något som blir mer som en konversation. Det är inte som en talad och ordrik konversation. Det är något som är mer själ till själ, snarare än mun till mun, avslutar Igor.

Daughter spelar på Hultsfreds ”White Stage” på lördag kl 20. Missa inte!

× × × 

