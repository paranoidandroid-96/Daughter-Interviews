[READ](https://www.haveyouheard.live/discover/category/READ)

# HYH INTERVIEW WITH DAUGHTER - ‘Stereo Mind Game’

<p align="center">
<img src="/Text/Images/1080x1080_Daughter.png">
</p>

<div align="center">

**คุยกับ Daughter ต้อนรับการปล่อยอัลบั้มชุดใหม่ ‘Stereo Mind Game’**

</div>

ในที่สุดแฟน ๆ ก็ได้ฟังอัลบั้มเต็ม  ‘Stereo Mind Game’ จากวงดนตรีอัลเทอร์เนทิฟโฟล์ก 3 ชิ้น Daughter กันแล้ว เราได้โอกาสชวน Elena Tonra, Igor Haefeli และ Remi Aguilella มาเล่าเรื่องราวเบื้องหลังอัลบั้มชุดนี้

กดฟังเพลงไปพร้อม ๆ กับอ่านบทสัมภาษณ์ชิ้นนี้ได้เลย

https://open.spotify.com/embed/album/5gajvB2An4u8FXXZHlGsh7?utm_source=generator&wmode=opaque 

https://embed.music.apple.com/us/album/stereo-mind-game/1659524944?wmode=opaque

---

**ทำไมถึงตั้งชื่ออัลบั้มว่า ‘Stereo Mind Game’**

เอเลน่า: มันมาจากท่อนนึงของเพลง ‘Party’ ที่ร้องว่า “Some stereo mind game I play with myself” มันหมายถึงหลาย ๆ เสียงที่อยู่ในหัวของเรา ซึ่งบ่อยครั้งก็มักจะขัดแย้งหรือต่อต้านกันเอง เรารู้สึกว่ามันเป็นชื่อที่ตอบโจทย์กับเรื่องราวที่อยู่ในอัลบั้มนี้ แล้วตอนหลังเราก็พบว่าการตั้งชื่ออัลบั้มที่ผ่าน ๆ มาเป็นการเอามาจากเนื้อเพลงหมดเลย 

**ดอกไม้บนปกอัลบั้มคือดอกอะไร ตั้งใจจะให้มันหมายถึงอะไรด้วยหรือเปล่า**

เอเลน่า: เราว่ามันน่าจะเป็นดอก Orlaya นะคะ สำหรับฉันปกอัลบั้มเป็นเหมือนความทรงจำที่ถูกบันทึกและกักเก็บไว้ เหมือนทั้งภาพถ่ายแล้วก็ดอกไม้แห้งที่อยู่บนนั้น ฉันว่ามันเชื่อมโยงเข้าได้กับหลาย ๆ เพลงในอัลบั้มนี้ที่ฉันมองว่ามันคือความทรงจำที่ถูกแช่แข็งอยู่อย่างนั้น

---

**เล่าถึงเพลง ‘Be On Your Way’ กับ ‘Party’ ที่ปล่อยออกมาเป็นเพลงแรก ๆ ให้ฟังหน่อย**

เอเลน่า: ‘Be On Your Way’ เป็นเพลงที่เกี่ยวกับความห่างไกลและความรัก การที่ต้องบอกลาใครสักคนแต่ลึก ๆ แล้วยังหวังว่าสักวันจะได้กลับมาเจอกันอีก สำหรับฉันมันมีความรู้สึกสงบอยู่ในเพลงนั้น ส่วน ‘Party’ เป็นเพลงที่ฉันมองย้อนไปในคืนที่ฉันตัดสินใจเลิกเหล้า มันเป็นการเขียนขึ้นมาจากจุดที่ฉันรู้สึกดีขึ้นกับตัวเอง ขณะเดียวกันเหมือนเป็นการฉลองที่ฉันก้าวข้ามช่วงเวลานั้นมาได้

[<img src="https://i.ytimg.com/vi/6GDzvjRRIkY/maxresdefault.jpg">](https://www.youtube.com/watch?v=6GDzvjRRIkY)

[<img src="https://i.ytimg.com/vi/KdgntP7Yp5o/maxresdefault.jpg">](https://www.youtube.com/watch?v=KdgntP7Yp5o)

**มีอะไรที่เป็นแรงบันดาลใจในการเล่าเรื่องในอัลบั้มนี้บ้าง**

เอเลน่า: ฉันว่าเราหยิบเอาประสบการณ์ส่วนตัวของแต่ละคนมาใส่ในอัลบั้มนี้เยอะนะคะ เราพักวงไปตอน 2018 เรมี่มีลูก ส่วนฉันก็มีงานเดี่ยว ฉันว่าสิ่งเหล่านี้ทำให้พวกเราเติบโตกันไปคนละทางก็จริง แต่พอกลับมาร่วมงานกันแล้วมันได้มุมมองบางอย่างที่สดใหม่มาก

เรมี่: การมีลูกทำให้ผมตระหนักได้ว่าหลาย ๆ สิ่งมันไม่เป็นไปตามลำดับขั้นที่เราต้องการ หรือไม่ไปตามทิศทางที่เราอยากให้มันเป็นเสมอไป แต่นั่นก็ไม่เป็นไร คุณสามารถเอาความรู้สึกนี้มาเขียนเป็นเพลงไปจนถึงกำหนดสไตล์การทำงานในอัลบั้มนี้ได้ ถ้าสุดท้ายแล้วทุกคนมีความสุขกับผลลัพธ์ มันจะไม่เป็นไรเลยถ้าต้องใช้เวลามากกว่าที่มันควรจะเป็น หรือออกมาในทิศทางที่ไม่เหมือนกับที่เราคิดไว้แต่แรก

<img src="/Images/Marika Kochiashvili/3Q1A6724edit.jpeg">

**ทำไมถึงต้องเดินทางไปอัดเพลงในหลาย ๆ สตูดิโอ มีเหตุผลอื่นนอกเหนือจากคุณภาพเสียงหรือโปรดิวเซอร์ของสตูดิโอนั้น ๆ เหมาะกับเพลงใดเพลงหนึ่งด้วยหรือเปล่า**

เอเลน่า: ที่เราไปอัดเพลงหลาย ๆ สตูดิโอเป็นเพราะว่าตอนนี้เราไม่ได้อยู่ที่เดียวกันเลย อิกอร์อยู่ที่บริสทอล ฉันอยู่ลอนดอน เรมี่อยู่พอร์ตแลนด์ แต่ถ้านอกเหนือไปจากเหตุผลเรื่องสถานที่ที่เราอยู่ ก็เป็นเรื่องของความเฉพาะตัวบางอย่างที่เราชอบในแต่ละที่ สตูดิโอ Love Electric ในลอนดอนมีเปียโนหลังนึงที่สวยมาก สตูดิโอของอิกอร์ในบริสทอลก็มีซินธิไซเซอร์กับก้อนเอฟเฟกต์ของเขาทั้งหมด หรือที่ Middle Farm ในเดวอนก็เป็นที่ที่มีของครบครัน แล้วยังได้เปรียบที่ความสวยงามของธรรมชาติรายรอบด้วย

เรมี่: พาร์ตของผมส่วนใหญ่อัดเสร็จตั้งแต่ก่อนที่หลาย ๆ ที่จะเปิดประเทศ คือเราไม่รู้จะทำยังไงกันดีตอนนั้นเลยให้เพื่อนผม (Brandon Eggleston ซาวด์เอนจิเนียร์ที่คุมอัดกลอง) แนะนำสตูดิโอในพอร์ตแลนด์ให้หน่อย เขาก็แนะนำ Bocce มาที่นึง ซึ่งสุดท้ายแล้วมันก็ลงล็อกพอดี ยิ่งได้อัดเพลงใกล้บ้านก็ยิ่งแปลว่าผมสามารถขนเครื่องดนตรีมาเยอะเท่าไหร่ก็ได้ แล้วก็ไม่ต้องรีบร้อนอะไรด้วยเพราะอยู่ตรงนั้นตลอด ผิดกับถ้าต้องบินไปอัดเพลงที่อังกฤษนั่นน่าจะต้องคำนวณเวลากันดี ๆ เลย

**ให้พูดถึง ‘Stereo Mind Game’ ด้วย 3 ประโยค**

เอเลน่า: เป็นงานที่เปี่ยมไปด้วยความหวัง มีเท็กซ์เจอร์และมีเลเยอร์ แล้วก็เป็นอัลบั้มที่ฉันชอบที่สุดตั้งแต่เราทำวงกันมาเลยค่ะ

**อยากแนะนำเพลงไหนในอัลบั้มนี้ให้คนที่ไม่เคยฟัง Daughter มาก่อน**

เอเลน่า: Fossa

เรมี่: To Rage

อิกอร์: Be On Your Way

**เคยได้ยินคนชอบไหมว่าอย่าฟังเพลง Daughter ตอนอกหัก**

เอเลน่า: ก็แล้วแต่ว่าทำอะไรแล้วมันจะช่วยให้คุณรู้สึกดีขึ้นนะคะ ถ้าฟังเพลงอกหักแล้วทำให้คุณรู้สึกปรอบประโลม ดังนั้นเพลงของเราอาจจะเป็นสิ่งที่คุณกำลังมองหา แต่ถ้าไม่อยากคิดถึงตอนที่คุณกำลังช้ำสุด ๆ ก็ถูกแล้วค่ะ หนีไป อย่าฟังเพลงของพวกเรา (หัวเราะ)

<img src="/Images/Marika Kochiashvili/wider_3Q1A6988_Conf+as+Album+Release+Date+Photo+(1).jpg">

---

[#HYHinterview](https://www.haveyouheard.live/discover/tag/%23HYHinterview) - [Daughter](https://www.haveyouheard.live/discover/tag/Daughter) - [New Album](https://www.haveyouheard.live/discover/tag/New+Album)
