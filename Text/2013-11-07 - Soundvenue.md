# Daughter: »Mine tekster kommer fra et meget mørkt og ensomt sted«

Interview AF Nanna Skov, 7. november 2013 Kl. 11:47 

<img src="/Images/Stacey Hatfield/Photographyby_StaceyHatfield_Daughter_IMG_5478.jpg">

På fredag giver den London-baserede trio en allerede udsolgt koncert på Vega. Læs vores interview med frontkvinde Elena Tonra om Daughters vej fra hobbyprojekt til band. 

»Jeg tror måske, jeg er ret… indadvendt. Og genert. Min største frygt i verden er den der følelse af at træde ind i et rum, hvor man ikke kender nogen, og ikke vide, om de synes om én. Ikke vide om man vil blive accepteret. Det er en følelse, der er meget lig den, jeg har, lige før jeg skal gå på scenen. Når jeg først er deroppe, så nyder jeg det, men de første skridt derop er altid helt forfærdelige«, fortæller Elena Tonra, forsanger i Daughter.

Hende og de to bandmakkere, guitarist Igor Haefeli og trommeslager Remi Aguilella, er netop kommet hjem fra Belfast aftenen forinden, og tilbage i London-lejligheden prøver hun at få pusten, inden en ny turné begynder med debutalbummet ‘If You Leave’. Med en inderligt nærværende stemme, der vækker minder om både Cat Power og Florence Welch, burde Elena, til trods for erklæringen om at være et meget forsigtigt menneske, ellers ikke have grund til at være genert eller tvivle på sine egne evner.

Siden hun udvidede Daughter-projektet til en trio for knapt to år siden, har deres sørgmodige folk-klingende melodier modtaget støt voksende opmærksomhed, der i første omgang fangede pladeselskabet Communions interesse og resulterede i ep-udgivelsen ‘The Wild Youth’ i 2011 og efterfølgende det anerkendte pladeselskab 4AD, der siden udgav debutalbummet.


https://www.youtube.com/watch?v=50QOWi7nqQw
Lyt til hele Daughters debut-ep ’The Wild Youth’.  

**Forulykkede teenageforelskelser**
Men selv om sangerinden ikke lyder sky i telefonen, så har genertheden og en knugende ensomhed klæbet sig til hende, siden hun var en helt lille pige, og dannet rammen om et poetisk tekstunivers, der har været et holdepunkt i Elenas tilværelse i mere end halvdelen af hendes liv.

Opvæksten i et småkedeligt forstadskvarter i det nordlige London var ellers tryg og fuld af tætte familiebånd, men Elena kom til at føle sig fuldstændigt alene, da hun som 11-årig flyttede fra primary school til secondary school og pludselig skulle forsøge at finde sig til rette blandt fremmede mennesker. Det blev noget af en prøvelse for den følsomme og generte pige, der ikke passede ind. Så de første teenageår blev i stedet brugt inde på værelset, hvor hun begyndte at fylde notesbøger med digte og tekstbidder. Både om ensomheden og om forsigtige, uforløste eller forulykkede teenageforelskelser.

»Jeg følte mig meget deprimeret og afskåret, da jeg var ung, og ensomheden har fortsat med at fylde op igennem min voksentilværelse. Det er derfor, mine tekster mest kommer fra et meget mørkt og ensomt sted. Det er egentlig underligt, for jeg havde ellers en god opvækst. Der er nok bare nogle øjeblikke i børns liv, som påvirker dem i meget lang tid efter«.

I virkeligheden havde Elena heller aldrig tænkt på, at notesbogsteksterne kunne bruges sammen med toner og akkorder. Det var storebroderen, der spillede klaver og guitar, der var den musikalske i familien, og Elenas første musikalske forsøg med en klarinet blev kasseret næsten lige så hurtigt, som det var igangsat.

Men da broderen flyttede hjemmefra for at gå på universitet og efterlod guitaren på sit værelse, så den 15-årige Elena pludselig sit snit til at låne den. Med meget begrænsede evner, ifølge hende selv, men også med et ekstremt behov for at få følelserne ud af systemet, fik de smertende tekster langsomt simple, guitarbundne melodier tilsat, og sangene voksede frem.

Interviewet fortsætter på næste side.

<img src="/Images/Stacey Hatfield/">
Daughter-Elena TonraX

**Stiv af sceneskræk**
Det var først, da hun som 19-årig lidt tilfældigt og uden nogen bestemt retning i sigte skrev sig op til et kursus i sangskrivning på det universitet, hvor hun gik, at Elena langsomt indså, at musikken ikke bare skulle være en hobby.

Det var også på sangskrivningskurset, at Elena mødte kæresten og bandmakkeren Igor Haefeli. En dag da hun skulle optræde med Daughter-projektet, bad hun ham om at hjælpe til på scenen, så hun ikke skulle stå ansigt til ansigt med sceneskrækken alene.

»Jeg havde virkelig ikke lyst til at skulle stå på scenen. Jeg syntes, at det var så svært at spille musikken, så jeg tvang ham lidt til at hjælpe mig, og så fandt vi ud af, at vi virkelig nød at arbejde sammen. Jeg var også træt af bare at høre på mine egne simple guitarmelodier«, forklarer hun grinende.

Læs anmeldelse: Daughter på NorthSide – nervøs blev til fandenivoldsk

Forholdet til Igor er også den primære grund til, at Daughter ikke længere bare lyder som akustisk og stille guitarmusik, som det især gjorde i begyndelsen. Gennem kæresten er Elena blevet introduceret til den elektroniske scene, og på albummet er guitarspillet for alvor spædet op med svævende, elektroniske elementer og vennen Remi Aguillelas til tider eksploderende trommer. Daughter er stadig eksperimenterende folk, men som hos Bon Iver er den sørgmodige atmosfære tilføjet en voksende intensitet og drømmende nuancer.

»Det har betydet meget for mig at finde nogle mennesker, jeg kan stole på, som ikke dømmer mig, og som jeg føler, jeg har en tilknytning til. Før det var jeg virkelig ensom. Jeg er stadig ekstremt ensom inde i mit hoved og med mine tekster, men jeg befinder mig klart i en bedre sindstilstand i dag, end jeg gjorde for to år siden«.

**Brutal poesi**
Selv om melodikompositionerne ikke er nær så enkle og beskedne, som på Elenas første spæde soloforsøg, er teksterne på ‘If You Leave’ akkurat lige så følelsesmættede, som Elena hele tiden har skrevet dem. En blanding af trist poesi og grusom, næsten blodig, hårdhed. I ‘Landfill’ er det eksempelvis ikke bare den velkendte hjertemetafor, der bliver knust til stumper, men derimod et mere barske ordvalg med »you broke my chest«, mens teksten på ‘Youth’ beskriver en hård og brutal afmagtsfølelse: »If you’re in love then you’re the lucky one / because most of us are bitter over someone«.


https://www.youtube.com/watch?v=2QT5eGHCJdE

Her skulle der være en video, men du kan ikke se denDen er ikke tilgængelig, da den kan indeholde cookies, som du har fravalgt i dine indstillinger.
Ændring af dit samtykke

»Jeg tror bare, jeg er en meget trist person, selv om det selvfølgelig ikke er sådan, at jeg altid er deprimeret. Alle mennesker har nok øjeblikke, hvor de er kede af det, uden helt at kunne forklare hvorfor. Sådan har jeg det i hvert fald meget. Jeg kan ikke rigtigt sætte en finger på, hvor al tristheden kommer fra, men den har altid været i mig. Det er den, der gør mig i stand til at skrive sange og musik«.

Det at stå på scenen og krænge personlige tekster ud er også stadig svært og føles akavet for hende. Elena fortæller, at hun egentlig har det bedst med bare at stirre ned på sine fødder. Men oplevelserne med at turnere og møde et publikum har alligevel hjulpet på tristheden og ensomheden.

»Det er fantastisk, at folk tilsyneladende kan relatere til mine sange. Jeg får det bedre med mig selv, når folk forstår og genkender nogle af følelserne fra musikken i sig selv. Det får mig til at føle mig mindre underlig. Mindre isoleret«.

Læs også: Hør Daughters version af ‘Get Lucky’

Dette interview har tidligere været bragt i Soundvenue #72

