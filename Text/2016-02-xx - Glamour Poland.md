## muzyka
# wieczne dzieci

## Udziwnili *folkowe piosenki* i zadziałało. Ich pierwszy album był sensacją (bo sensacyjnie dobry). Właśnie wydali DRUGĄ płytę „Not to Disappear”. Nie tylko o niej rozmawiamy z ELENĄ TONRĄ, liderką *brytyjskiego* zespołu Daughter.

<img src="/Images/Francesca Jane Allen/Daughter-1-CreditFrancescaAllen.jpg">

*– Boisz się zniknąć?*

Na pewno. Dlatego nagrałam o tym płytę. Każdy ma takie momenty, kiedy znika. Budzisz się rano i czujesz pustkę. Ja mam to szczęście, że te momenty są dla mnie inspirujące. Moim lekiem na znikanie jest pisanie piosenek.

*– Pierwszy album nagrywaliście w sielankowej, wiejskiej scenerii brytyjskiego Dorset. Z nowymi piosenkami pojechaliście do Nowego Jorku. I tę zmianę lokalizacji słychać, wyszedł wam konkretny album.*

„Not to Disappear” jest miejską płytą. W piosenkach z debiutu było mnóstwo pejzaży, odniesień do natury. Miasto jest klaustrofobiczne, czujesz się w nim maleńka. Nowe piosenki ukształtowały dwa duże miasta: Londyn, gdzie pisaliśmy piosenki, i Nowy Jork, gdzie je nagraliśmy. I – chociaż tego pewnie nie słychać – nagrywaliśmy latem, w totalnym skwarze.

*– Piosenki piszecie we trójkę, ale wiem, że tekstów nie pozwalasz dotykać nikomu...*

Zawsze – jeszcze przed Daughter, kiedy występowałam solo – pisałam bardzo osobiste, konfesyjne teksty. Wszystkie opowiadają o mnie i moim życiu, dlatego tylko ja powinnam o nich decydować.

*– Czyli możemy czytać twoje teksty dosłownie? Naprawdę nie umiesz tańczyć, tak jak śpiewasz o tym w „No Care”?*

Naprawdę nie umiem. Uwielbiam, ale nie potrafię.

*– Nazwałaś zespół Daughter, bo dobrze wspominasz swoje dzieciństwo, a robienie muzyki jest podobne do bycia dzieckiem. Muzycy to dzieci?*

Niezorganizowani i bezużyteczni, oczywiście. A tak na serio, miałam na myśli to, co daje pisanie piosenek: przygodę, możliwość odkrywania nowych rzeczy. Kiedy dorastasz, stajesz się cyniczna – ja jestem bardzo cyniczna. Nie w muzyce. W mu- zyce jestem szczera i wrażliwa jak dzieciak, jakbym nigdy nie dorosła.
